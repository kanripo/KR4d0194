# -*- mode: mandoku-view; -*-
#+TITLE: 蘆川歸來集
#+DATE: 2015-08-24 23:58:19.542164
#+PROPERTY: ID KR4d0194
#+PROPERTY: BASEEDITION WYG    
#+PROPERTY: JUAN 卷四
<pb:KR4d0194_WYG_004-1a>¶
欽定四庫全書¶
　蘆川歸來集巻四　　　　宋　張元幹　撰¶
　　五言絶句¶
　　　龍眠墨梅¶
江南一枝春歳久暗香滅怪得深夜寒荒村映殘雪¶
　　　歳寒三友圖¶
蒼官森古鬛此君挺剛節中有調鼎姿獨立傲霜雪¶
　　　墨菊¶
<pb:KR4d0194_WYG_004-1b>¶
老眼驚花暗斜枝落紙愁晩來聞冷雨幻出一籬秋¶
　　六言絶句¶
　　　次韻王性之題篠叢枯木¶
犖确有岱華勢輪囷無斤斧痕我來翻君古錦老眼洗¶
盡眵昏¶
　　七言絶句¶
　　　上平江陳侍郎十絶(并序/)¶
　　　　先生儒門老尊宿也立朝行已三十年間堅¶
<pb:KR4d0194_WYG_004-2a>¶
　　　　忍對峙略不退轉直與古人争衡自有清議¶
　　　　不復賛歎頃在宣和庚子年獲拜先生於南¶
　　　　康留山中者久之䝉跋大父手澤某佩服訓¶
　　　　誨自知無用辛亥休官忽忽二十九載行年¶
　　　　七十矣日暮塗逺恐懼失墜輒追記平昔所¶
　　　　得先生話言裁為十絶句書以獻於蘇州使¶
　　　　君待制公克肖以是謹守一家法庶幾流傳¶
　　　　不泯俾天下後世尊其所聞常仰之如泰山¶
<pb:KR4d0194_WYG_004-2b>¶
　　　　北斗則小子與有榮焉¶
了堂先生古遺直貶剝私史専尊堯二蔡懷姦首(首一/作力)¶
排擊始終大節不同朝¶
灼見禍機寜有死剖心立敵肯忘言向來逆料無遺恨¶
徹底孤忠抱至寃¶
前賢一節皆名世此道終身公獨行毎見遺編須掩泣¶
晩生期不負先生¶
南荒百謫愈不屈便道忽聞天遣來峩帽焚香姑拱立¶
<pb:KR4d0194_WYG_004-3a>¶
果無片楮可成災(此事實親得於/先生其説如此)¶
酒酣怒髮上衝冠四十年前廬阜南杖履周旋痛開警¶
為言小子頗嘗參¶
英靈精爽平生話尚記先生苜蓿槃僊去星辰終不滅¶
至今夢想骨毛寒¶
功名啐啄與時同譬似青天白日中不覺片雲隨雨雹¶
適從何處運神通(先生嘗云丈夫建立/功名要當坐進此道)¶
常佩了堂一則語睢陽舉似劉潞州大期不復見丙午¶
<pb:KR4d0194_WYG_004-3b>¶
二老信然成古丘(先生嘗委逹意於/器之待制劉公云)¶
先生許可能尊祖詞采今存幹蠱身碑版燦然埀世譽¶
要知忠肅有門人¶
傷心頃拜公牀下一氣飄零餘幾人七十衰翁誰信及¶
話言端欲廣書紳¶
　　　甲戌正月十四日書所見來日驚蟄節¶
老去何堪節物催放燈中夜忽奔雷一聲大震龍蛇起¶
蚯蚓蝦䗫也出來¶
<pb:KR4d0194_WYG_004-4a>¶
　　　走筆次廷藻韻二絶¶
風雨聲中過半春泥深郊水阻遊人老夫不出渾閒事¶
但覺年來白髮新¶
小蘓一物絶風流竹杖芒鞵愛討幽招隠歸來吐佳句¶
何時一笑共重遊¶
　　　髙尚居士¶
卜室髙垣桑柘邉空中來往盡飛仙似聞一舉三千里¶
更待成功上九天¶
<pb:KR4d0194_WYG_004-4b>¶
往在澶淵過我家自憐凡骨走天涯丹青始識先生面¶
㸃化何時一粒砂¶
　　　祖頴漕使希道使君以絶句相酬答聊成二章¶
　　　解嘲併發一笑¶
從渠冷蘂籬邉少未放浮蛆甕面空髙燭幾時催夜飲¶
隔簾度曲也英雄¶
薰爐玉煖雲生岫曉鑑鸞窺翠掃空未許尊前聽金縷¶
兩公新句漫争雄¶
<pb:KR4d0194_WYG_004-5a>¶
　　　次韻奉送李季言四首¶
向來敵帥窺呉越穏泛樓船捨騎兵開闢所無顚倒事¶
可能今日獨横行¶
藩鎭各傳新號令山河那復舊提封歸時賸語騎鯨老¶
堅卧無如澗底松¶
幾年脫迹冠冕窟一味偷生兵火中不見君家好兄弟¶
何人憐我最竒窮¶
我輩避䜛過避賊此行能飽即須歸山川久有眞消息¶
<pb:KR4d0194_WYG_004-5b>¶
世上從渠閑是非¶
　　　范才元道中雜興¶
遐想呉門人姓梅髙蹤千古共徘徊橘中儻有商山樂¶
不必胡僧問刼灰¶
山晩江寒春雨踈比來消息定何如竹輿行勌異鄉縣¶
頼得金樓引睡書¶
㡳處煙林飛伯勞春生詩思賸揺毫歸來凖擬扶頭醉¶
日射花梢三丈髙¶
<pb:KR4d0194_WYG_004-6a>¶
君家鼻祖大范老氣壓賀蘭威鳯鳴文采風流今未泯¶
耳孫胷次似氷清¶
名姓未能隨老變政須卜宅近前峯看君决䇿上封事¶
攬取竒勲銘鼎鐘¶
　　　圓通秀禪師送遜公首座赴明水請(元豐二年/也遜乃閩)¶
　　　(清黄/氏子)¶
巻衲和雲離五老𣲖分三峽濟臨川興波作浪從風鼓¶
莫學世流空度緣¶
<pb:KR4d0194_WYG_004-6b>¶
　　　伽陀二首送了可首座歸四明¶
浄因曾識楷山東擔板因緣古佛風後代兒孫仰孤硬¶
能超五位見芙蓉¶
問訊天童今老子偶同庚甲事如何他時要向山中去¶
容我一菴遮薜蘿¶
　　　病起枕上口占三絶句奉呈公實嶠之賢伯仲¶
　　　一笑¶
天上寳囊無盡藏向來密賜被先王自憐門下老賓客¶
<pb:KR4d0194_WYG_004-7a>¶
燕寢飽曾聞妙香¶
素馨茉莉及玟瑰清馥渾同雪裏梅六入不分初病起¶
眼前欠此共裴回¶
海外緑洋來萬里齊驅黎母鷓鴣斑肯分種種篋中富¶
不用公家金博山¶
　　　題忠上人墨梅¶
寒梢的皪㸃昬鴉雪後風前皎月華結習未除羞老眼¶
更看淡墨幻空花¶
<pb:KR4d0194_WYG_004-7b>¶
　　　岷山萬松圖¶
疊嶂連娟入翠微喬松蔽日有孫枝江流不盡松聲逺¶
雲棧行人力困時¶
　　　江梅¶
宻雪飛花萬木僵南枝的皪待朝陽還知百果輸先手¶
政為孤根壓衆芳¶
　　　菊¶
秋風著意菊叢黄不怕東籬五夜霜曾記南陽飲潭水¶
<pb:KR4d0194_WYG_004-8a>¶
要令道骨合仙方¶
　　　桂井¶
移根一户蟾光溢分派銀河地&KR0899;靈定與蘇僊雙橘井¶
他年續入酈元經¶
　　　艅艎齋¶
人間日日有風波不繫虛舟奈若何袖取平生濟川手¶
行藏終與爾同科¶
　　　麥秋亭¶
<pb:KR4d0194_WYG_004-8b>¶
東坡喜雨事如此吾舅名亭思不羣不問兩岐何許秀¶
且看十頃巻黄雲¶
　　　題獨愛軒¶
此君風味極不淺户外俗人來未曾老石寒藤同一笑¶
我知公是在家僧¶
　　　寄題悠然閣三絶句¶
林端結閣小躋攀四面嵐光繞曲欄佛法本來南北異¶
箇中北望見南山(此閣面北却/有南山景)¶
<pb:KR4d0194_WYG_004-9a>¶
登臨巧處屬僧家隨分生涯度歳華莫待藤蘿滿山月¶
時來倚杖數昏鵶¶
誰標此閣作悠然萬事無非信手拈參得東籬把菊意¶
不妨老逺引陶潛¶
　　　跋趙唐卿所藏訪戴圖¶
萬壑千巖一剡溪漫天雲凍雪風飛人蹤鳥跡俱沉絶¶
獨有扁舟興盡歸¶
王孫胷次足丘壑幻出山隂訪戴圖草屋柴扉閉風雨¶
<pb:KR4d0194_WYG_004-9b>¶
客來空去得知無¶
　　　跋東坡木石¶
玉局老仙天下人平生愛與石傳神長江絶島風濤裏¶
千古常令墨色新¶
　　　題六代祖師畫像¶
一葦浮江雙履歸花開震旦共傳衣本來心印無文字¶
畫到盧能足是非¶
　　　吕公像¶
<pb:KR4d0194_WYG_004-10a>¶
巾裹唐裝本布衣平生唯識一鍾離此中養得嬰兒就¶
世上行尸有許悲¶
秋空一劒岳陽樓醉裏乾坤日夜浮五百年間興廢事¶
不知誰是赤松游¶
　　　瀟湘圖¶
落日孤烟過洞庭黄陵祠畔白蘋汀欲知萬里蒼梧眼¶
淚盡君山一㸃青(按此詩據艇/齋詩話増)¶
